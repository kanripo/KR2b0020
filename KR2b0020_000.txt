# -*- mode: mandoku-view; -*-
#+TITLE: 綱目續麟
#+DATE: 2015-08-24 22:24:38.510110
#+PROPERTY: ID KR2b0020
#+PROPERTY: BASEEDITION WYG    
#+PROPERTY: JUAN 提要
<pb:KR2b0020_WYG_000-1a>¶
欽定四庫全書　　　　　史部二¶
　綱目續麟　　　　　　　編年類¶
　　提要¶
　　　　(臣/)等謹按綱目續麟二十巻校正凡例一巻¶
　　　　附録一巻彚覧三巻明張自勲撰自勲字¶
　　　　卓菴南昌人是編成於崇禎癸未首為校正¶
　　　　凡例一巻列朱子凡例與劉友益書法凡例¶
　　　　而各著所疑次為附録一巻備列朱子論綱¶
<pb:KR2b0020_WYG_000-1b>¶
　　　　目手書十二篇及李方子綱目後序王柏書¶
　　　　綱目大全後徐昭文綱目考證序證綱目一¶
　　　　書非惟分註非朱子手定即正綱亦多出趙¶
　　　　師淵手併證劉友益誤以晚年未定之本為¶
　　　　中年已定之本遂不求端訊末強辨誣真其¶
　　　　續麟二十巻則按原書次第摘列綱目及考¶
　　　　異書法發明考證之文而一一辨正其是非¶
　　　　彚覧三巻則列増刪正綱者三千六百四十¶
<pb:KR2b0020_WYG_000-2a>¶
　　　　餘字増刪分註者四百四十餘字葢彚覧為¶
　　　　改正之夲而續麟則發明改正之所以然分¶
　　　　註之文彚覧僅改其年號君名諡號之類而¶
　　　　其他所當改者以其文太繁則㪚見於續麟¶
　　　　中葢二書詳畧互見相輔為用者也其宗方¶
　　　　孝孺之論不以統予秦晋隋未免儒生膠固¶
　　　　之見然其他恭互比校毎能推其致誤之所¶
　　　　以然如唐以前太子即位皆書名至唐獨不¶
<pb:KR2b0020_WYG_000-2b>¶
　　　　書名劉友益曲為之説自勲則以為太子即¶
　　　　位前史皆書名至唐書本紀獨不書名綱目¶
　　　　不過誤從史文不必強為穿鑿又如漢景帝¶
　　　　中元年十二月晦日食綱目漏書三年九月¶
　　　　晦日食既綱目漏書既字自勲以為皆漢書¶
　　　　本紀先漏綱目但據本紀而未見五行志故¶
　　　　有此失别無他義皆足破陋儒附㑹之説他¶
　　　　若唐太宗貞觀元年書徴隋秘書監劉子翼¶
<pb:KR2b0020_WYG_000-3a>¶
　　　　不至劉友益書法稱書不至何美子翼也尹¶
　　　　起莘𤼵明亦以特書隋官為美之自勲則據¶
　　　　唐書劉禕之傳載子翼後復召拜呉王府功¶
　　　　曹恭軍終著作郎宏文館直學士謂綱目失¶
　　　　考誤以為陶潜一例如是之類其説皆鑿鑿¶
　　　　有徴非故與朱子為難者比至於凡例稱曺¶
　　　　丕劉裕書姓而綱目書宋王裕乃無劉字又¶
　　　　凡例稱宦者封爵皆加宦者字如鄭衆之屬¶
<pb:KR2b0020_WYG_000-3b>¶
　　　　而綱目書鄭衆封鄛鄉侯乃無宦者字用證¶
　　　　綱目傳冩刋刻不免訛脱不必以鈔胥刻工¶
　　　　之失執為朱子之筆削為尤洞悉事理之言¶
　　　　視徒博尊朱子之名而牽合迂謬反晦朱子¶
　　　　之本㫖者相去逺矣乾隆四十四年六月恭¶
　　　　校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
#+PROPERTY: JUAN 原序
<pb:KR2b0020_WYG_000-4a>¶
綱目續麟原序¶
士必通經而後可以學史史者經之翼也經不明則權¶
衡輕重莫適主焉余服膺六經四子有年而取義尤在¶
易與春秋易春秋葢名殊而實同者也孔子本易以作¶
春秋而予本春秋以治綱目雖大儒筆削不能無議諸¶
家推揚過情褒稱失實予不復置喙獨怪紫陽自謂綱¶
欲謹嚴而無脱畧目欲詳備而不繁冗予觀其書綱畧¶
而不嚴目冗而未備何自相矛盾與或曰屬筆於門人¶
<pb:KR2b0020_WYG_000-4b>¶
趙氏故欠詳謹或曰欲加更定而力未暇或又曰僅能¶
成編每以未及修補為恨然則綱目固未定之書而説¶
者斷然謂朱子蚤歳所作非晚年絶筆不亦誣乎乃若¶
書法發明據提要而背凡例考異考證泥凡例而戾書¶
法豈惟非春秋之旨即綱目義例益牴牾不可信予竊¶
不自安輒為訂定凡二十巻名曰綱目續麟雖未必盡¶
當要無失乎春秋之義而已敢云知罪俟後世哉宜春¶
張自勲謹書¶
#+PROPERTY: JUAN 凡例
<pb:KR2b0020_WYG_000-5a>¶
欽定四庫全書¶
　綱目續麟凡例¶
　　　　　　　　　　　　　宜春張自勲撰¶
　　校正綱目凡例¶
　春秋書二百四十二年之事未嘗立例(丹陽洪氏曰/春秋本無例)¶
　(學者因行事/之迹以為例)史氏有例自綱目始今觀總列十九門¶
　(統系嵗年名號即位改元尊立崩𦵏簒賊廢徙祭/祀行幸恩澤朝㑹封拜征伐廢黜罷免人事災祥)分¶
　註六十四(如統系例分正統列國簒賊/建國之類詳見各條凡例)非不明且悉¶
<pb:KR2b0020_WYG_000-5b>¶
　也然隨事異文有非例所可拘者如王莽得政遷官¶
　凡例既與董卓曹操並稱(簒賊例註云王莽董卓曹/操自其得政遷官建國皆)¶
　(依范史直以自/為自立書之)及莽為太傅加號升位九錫綱目復¶
　以上命為辭(漢平帝元始元年莽為太傅不書自三/年加安漢公莽宰衡四年升宰衡位在)¶
　(諸侯王上五年加安漢公莽九錫/書法云曰升曰加命猶自上出也)豈背例哉良以莽¶
　之簒漢由太后唘之也(莽惡易見后罪難/知故書法如此)考異不察¶
　徒執例以繩綱目書法雖以綱目為據又與凡例矛¶
　盾集中頗為論定猶恐後世轇泥凡例而不可解輒¶
<pb:KR2b0020_WYG_000-6a>¶
　舉一二未當者(自矛盾者並附已/見考異者不錄)與夫劉氏之傅會¶
　汪氏之妄駁並著篇端以明例不可執要以義為主¶
　義明而例自具雖不言例可也¶
　　朱子凡例¶
統系例曰凡正統謂周秦漢晉隋唐¶
　愚按秦晉隋不可謂正統凡例與周漢唐並稱非是¶
　詳見秦晉隋始年大書(秦始皇二十六年晉太/康元年隋開皇九年)¶
又曰簒賊謂簒位干統不及傳世者註云如漢之吕后¶
<pb:KR2b0020_WYG_000-6b>¶
王莽唐之武后之類又名號例曰簒賊曰某註云新莽¶
之類¶
　凡例既以武后與王莽並稱莽稱名(如云新莽始建/國某年及莽廢)¶
　(孺子/之類)而武后猶稱氏(時武后自名曌綱目不/書周曌仍稱武氏非是)亦自矛¶
　盾¶
又曰凡諸國號從其本稱或屢更易即從史家所稱而¶
於建國之始即註云是為某國註云如晉太元十年乞¶
伏國仁稱單于即註云是為西秦¶
<pb:KR2b0020_WYG_000-7a>¶
　按姚萇自稱秦王(晉孝武帝/太元九年)是為後秦孝静立於洛¶
　陽(梁中大通/六年甲寅)是為東魏並不見分註何也(周太祖廣/順五年劉)¶
　(崇稱帝是為/北漢亦不註)¶
歳年例曰凡正統大書横行之下朱書君名註云如云¶
午又曰惟篇首前無所承故立此例後有即位在今年¶
内者用之¶
　按綱目始威烈二十三年正前無所承者午字宜大¶
　書而反細註何歟他如漢昭烈唐肅宗並即位在今¶
<pb:KR2b0020_WYG_000-7b>¶
　年内者(昭烈即位在章武元年四月肅/宗即位在天寶十五載七月)而大書分註¶
　並不列名俱非¶
又曰凡天子繼世則但於行下朱書諡號註云如安王¶
二世皇帝之類不名者名已見其後有被廢無諡者但¶
曰帝某而不用後人所貶之爵以其非有天下之號也¶
　被廢無諡如晉帝奕之類固當然漢後主亦無諡者¶
　(蜀諡曰思/公不稱帝)不書帝禪何也○愚按凡被廢者即有諡¶
　亦不可書如漢孝獻乃魏明帝所諡(昭烈諡帝孝/愍綱目不書)晉¶
<pb:KR2b0020_WYG_000-8a>¶
　懷愍乃漢劉聰所諡今大書於冊是亂賊得諡君父¶
　僣竊得諡正統可乎唯一凖帝奕例書名示不與其¶
　諡也(史綱于漢獻但書帝協/不書孝獻皇帝得之)¶
即位例曰凡正統周王繼世曰子某立秦更號曰王初¶
并天下更號曰皇帝繼世曰某襲位註云胡亥從本文¶
　胡亥襲位趙髙立之也不當從本文不可以胡亥為¶
　例¶
又曰漢以後創業中興曰王即皇帝位繼世曰太子某¶
<pb:KR2b0020_WYG_000-8b>¶
即位¶
　太子即位宜書名朱子立例非不正惟唐世即位者¶
　但書太子不書名自是因唐史之舊(唐書本紀但書/皇太子即皇帝)¶
　(位不/書名)遂爾闕漏書法以為例不書名非是朱子凡例¶
　耳¶
又曰凡無統自漢晉以後用僭國例但稱帝者不書姓¶
註云如晉王炎齊王道成之類¶
　炎與道成亦當書姓以明更姓之義不必殊之於丕¶
<pb:KR2b0020_WYG_000-9a>¶
　裕也(凡例曹丕劉裕書姓然刋本宋/王裕亦漏劉字説見考異凡例)¶
改元例曰凡中歳改元無事義者以後為正其在廢興¶
之際關義理得失者以前為正而註所改於下註云如¶
漢建安二十五年十月魏始稱帝改元黃初而通鑑從¶
是年之首即為魏黃初又章武三年五月後主即位改¶
元建興而通鑑于目録舉要自是年之首即稱建興凡¶
若此類非惟失其事實而於君臣父子之教所害尤大¶
故今正之¶
<pb:KR2b0020_WYG_000-9b>¶
　按建安二十五年今已正之(分註魏黄/初元年)至章武三年¶
　仍稱建興與目録舉要何異他如晉武帝太康十一¶
　年四月武帝始崩而綱目于歳首即大書惠帝永熙¶
　元年皆非(又如漢延熙十七年九月司馬師廢魏主/芳十月立髦分註即於是年之首書魏主)¶
　(髦正元元年不録芳嘉平六年景耀元年九月孫琳/廢吳王亮十月立景帝休分註即於歳首書永安元)¶
　(年不録吳太平三年俱與例不合○按綱目于齊昭/業魏閔帝皆以前為正獨建興永熙等不録先君之)¶
　(號非自矛盾失扵/更定耳故當正之)¶
尊立例曰凡正統尊立皆書尊曰尊某為某註云後凡¶
<pb:KR2b0020_WYG_000-10a>¶
尊皇太后為太皇太后尊皇后為皇太后皆用此例¶
　按漢文帝尊母薄氏為皇太后不書景帝立妃薄氏¶
　為皇后不書(漏者尤衆/不及備錄)¶
崩𦵏例曰凡正統皇后自殺曰自殺有罪即加有罪字¶
註云上文已書反逆者不必加有罪字如衛后戾太子¶
是¶
　衛后非反者今以之入有罪例非是(詳武帝征/和二年)¶
又曰無罪而以幽死者曰幽殺之¶
<pb:KR2b0020_WYG_000-10b>¶
　既以幽死則幽即所以殺之也不必更加幽字¶
又曰秦漢以後王侯死皆曰卒註曰薨乃臣子之辭不¶
當施之國史也¶
　王侯書卒不書薨立義甚正然公主妃妾亦有書薨¶
　者(唐武德九年書平陽公主薨𤣥/宗開元二十五年書武惠妃薨)不尤甚於王侯乎¶
　又况王侯如襄王重茂(𤣥宗開元二年書襄/王重茂薨於房州)寜王憲¶
　(二十九年書太/尉寜王憲薨)並書薨何也考異但舉劉從諫(昭義/節度)¶
　(使見武宗/㑹昌三年)劉瞻(同平章事見僖/宗乾符元年)書薨之誤而不及諸¶
<pb:KR2b0020_WYG_000-11a>¶
　王公主妃妾亦未詳考¶
又曰凡無統之君稱帝者曰某王某殂稱王公者曰某¶
王公某薨(隋義寜二年猶無統也而/秦楚之王率書卒何歟)其后夫人如僭國¶
例(僭國例/書卒)¶
　后夫人亦當書殂書薨如君王例○愚按無統之后¶
　夫人猶正統之皇后也(觀春秋公與夫人並/稱薨無異文可證)正統皇¶
　后書崩無異辭(凡例正統曰崩其太皇太后皇/太后皇后皆曰某后某氏崩)獨於¶
　無統之后夫人有異例乎(按陵廟例后與君同/獨殂卒殊科非是)據晉¶
<pb:KR2b0020_WYG_000-11b>¶
　武帝泰始四年太后王氏(十年晉后楊/氏亦書殂)後魏文帝太¶
　和十四年太后馮氏並書殂則此條凡例宜改正况¶
　僭國如劉宋路太后亦書殂(明帝泰/始二年)例安在乎¶
又曰凡正統之后特𦵏者曰𦵏某諡皇后於某合𦵏不¶
地註云如漢光武昭烈之類¶
　按昭烈𦵏惠陵不見綱目况后乎此皆闕漏之顯然¶
　者後儒必謂綱目無闕漏特未詳考耳○據正統后¶
　𦵏書諡獨諸帝但書𦵏某陵不書諡何也愚於驪山¶
<pb:KR2b0020_WYG_000-12a>¶
　長陵皆加始皇髙帝諸諡於上葢亦推本朱子之例¶
　非妄增也¶
又曰凡蠻地君長曰死¶
　此亦當從征伐例分有主無主(凡例中國有主則外/國曰入冦無主則但)¶
　(云入邊或/云入某塞)中國有主曰死無主曰卒(如宋文帝元嘉/元年吐谷渾書)¶
　(卒得之考異以為誤非也然隋開皇十一年夸/吕書死而十七年髙麗王復書卒亦自矛盾)春秋¶
　於吳楚始舉號繼書人書爵亦以中國衰則呉楚進¶
　今概以死稱於蠻戎無辭然中國無主何以别焉如¶
<pb:KR2b0020_WYG_000-12b>¶
　南北朝前後五代諸君顧可以漢唐全盛時待之哉¶
　(中國有主割據書死王公書卒中國/無主割據書卒王公書薨宜著為例)¶
又曰凡正統追尊皆書¶
　按唐代宗追尊母為皇太后僖宗追尊母為皇太后¶
　皆不書宣宗追尊母鼂氏為皇太后亦不書¶
簒賊例曰凡以毒弑者加進毒字而不地註云不可得¶
而地故加進毒以著其實如莽冀之類霍顯又加使醫¶
字¶
<pb:KR2b0020_WYG_000-13a>¶
　此條凡例與幽殺同誤不必從○按許世子不甞藥¶
　春秋直書弑其君(見魯昭公十九年左傳許悼/公瘧飲太子止之藥而卒)並未¶
　嘗加進毒字(張氏曰孟子云殺人以刃與政有以異/乎曰無以異也進藥而藥殺可不謂之)¶
　(弑/哉)葢既已弑矣何毒之可言哉必欲一一明著其實¶
　則抽戈刺髦者不又當書刺弑乎(漢後主禪景耀三/年魏司馬昭弑其)¶
　(主髦於南闕下分註成濟抽戈刺髦殞於車下○語/云惡莫憯于意鏌邪為下進毒抽戈雖殊其弑君之)¶
　(意一也固當畧/其械而誅其意)據王莽霍顯皆不書進毒使醫或自¶
　覺其非而更定之考異猶欲於韋后弑中宗補進毒¶
<pb:KR2b0020_WYG_000-13b>¶
　二字何其謬也¶
又曰疑者曰中毒崩註云如晉惠帝之類史言或曰司¶
馬越之鴆而通鑑不著其語今但如此書以傳疑而著¶
史家本語於其下¶
　既云中毒則鴆明矣何疑之有必欲傳疑或但書暴¶
　崩可也然漢成帝之崩分註亦言民間讙譁咸歸罪¶
　趙昭儀綱目但書帝崩而不言中毒何歟(按梁冀弑/質帝亦於)¶
　(煑餅置毒使左右進之綱目特書弑帝史稱惠帝食/餅中毒而崩愚意但問其所食之麫何自而至則弑)¶
<pb:KR2b0020_WYG_000-14a>¶
　(否明矣宫闈之事深隱難知當時既云司馬越之鴆/豈無所據徒以疑例書之使越逃弑君之罪也乎)¶
祭祀例曰凡雜祠祭因事乃書或有得失可法戒則特¶
書之註云得如始皇祠舜禹髙祖祠孔子之類¶
　始皇祠舜禹不可與髙祖祠孔子同日語(詳始皇三/十七年)¶
又曰凡置酒宴饗因事乃書¶
　秦王政十年齊趙入秦置酒可不書(凡例見朝/㑹條分註)¶
恩澤例曰凡恩澤皆書正統曰赦○非正統者曰赦其¶
境内¶
<pb:KR2b0020_WYG_000-14b>¶
　非正統而赦者既冠以國名(統系例曰諸國事各/冠以國號不連書)則¶
　所赦之為境内明矣不必更書境内如凡例所云則¶
　正統不當書赦天下乎既書境内以著其狹不書天¶
　下亦何以見其所赦之廣乎按宋武帝永初二年書¶
　大赦後魏太武帝太平真君元年書大赦皆無境内字¶
　(非正統者書赦而去大字宋/魏書大與正統無别亦非)則此條凡例當是未經¶
　更定耳不必從¶
朝會例曰凡割地從小入大曰某獻某地於某從大入¶
<pb:KR2b0020_WYG_000-15a>¶
小曰某與某某¶
　周赧王入秦可謂從大入小而綱目書獻(赧王五十/九年書秦)¶
　(入冦王入秦盡/獻其地歸而卒)何與¶
封拜例曰凡正統封王皆書曰立某為某王註云自武¶
帝元朔以後封王無事義者皆不書¶
　按漢炎興元年漢亡北地王諶死之非無事義者綱¶
　目不書立子諶為某王非是¶
又曰封侯有故乃書曰封某為某侯¶
<pb:KR2b0020_WYG_000-15b>¶
　漢吕后封宦者張澤為建陵侯景帝封匈奴降者徐¶
　盧等為列侯匈奴宦者封侯自吕景始非無故者綱¶
　目不書非是¶
又曰褒先代聖王之後而封者悉書之註云武帝封姬¶
嘉成帝封孔吉¶
　按元帝封孔霸為關内侯(初元/元年)光武封姬常為周承¶
　休公(建武/二年)皆不書(按建武五年封孔安為殷紹嘉公/十四年封孔志為褒成侯晉太元)¶
　(十一年封孔靖之為奉聖侯宋元嘉十九年封孔鮮/為奉聖侯北齊天保元年封孔渠為恭聖侯隋文帝)¶
<pb:KR2b0020_WYG_000-16a>¶
　(封孔長孫為鄒國公唐貞觀十年/封孔徳倫為褒聖侯皆不見綱目)¶
又曰凡宦者封爵皆加宦者字註云如鄭衆之屬以著刑¶
臣有功之始¶
　按鄭衆為鄛鄉侯(和帝永元/十四年)不書宦者况其他乎謂¶
　綱目無一字脱誤者非也(李輔國進爵博/陸王不書宦者)¶
又曰凡親戚貴重者書其屬註云如元舅王鳳之類以¶
著外家與政之禍¶
　按梁冀弑君楊堅簒國皆與政之禍而不書屬何歟¶
<pb:KR2b0020_WYG_000-16b>¶
又曰凡正統命官曰以某人為某宰相皆書餘官非有¶
故不書註云有功有事若其人之賢否用舎繫時之治¶
亂安危者乃特書之¶
　按賢如諸葛亮繫蜀漢安危非無事功者餘官猶當¶
　特書初除丞相不特書(章武/元年)謬甚¶
又曰凡宦者除拜當書者皆加宦者字註云如石顯之¶
類以著刑臣與政之端¶
　按趙髙為中丞相髙力士為監門將軍知内侍省事¶
<pb:KR2b0020_WYG_000-17a>¶
　楊思朂為大將軍魚朝恩為天下觀軍容宣慰處置¶
　使總禁兵皆不加宦者字¶
又曰凡錄功臣子孫皆書註云如宣帝求髙祖功臣子¶
孫失侯者賜金復其家封蕭何子孫之類¶
　按景帝封蕭何孫係(蕭係漢書功臣表及蕭何傳皆/作嘉或疑其有二名未知孰是)¶
　為武陵侯(景帝/元年)武帝封髙祖功臣五人後為列侯(元/光)¶
　(三/年)不書唐代宗錄魏徴王珪(李靖李勣房/𤣥齡杜如晦)等後(大厯/五年)¶
　昭宗訪武徳功臣子孫(大順/二年)皆不書¶
<pb:KR2b0020_WYG_000-17b>¶
征伐例曰凡正統用兵於臣子之僭叛者曰征曰討于¶
外國若非其臣子者曰伐曰攻曰擊¶
　征討攻伐不必泥當以有罪無罪為主彼有罪而我¶
　伐之雖外國得稱討彼無罪而我攻之即臣子宜書¶
　擊(春秋于齊桓公書伐楚于晉定公則書侵可見無/定例惟義是視而已晉穆帝永和八年謝尚激叛)¶
　(張遇不書討/而書攻可証)今不問其有罪無罪概謂臣子不書攻¶
　擊外國不書征討則是玁狁宜猾夏而湯武無天討¶
　可乎考異但舉征封攻擊之互誤者為辭而不知凡¶
<pb:KR2b0020_WYG_000-18a>¶
　例之分别征討攻擊非定論也¶
又曰凡人討逆賊而敗者亦曰不克死曰死之註云劉¶
崇翟義之類¶
　馬適求謀誅莽不克(新莽地/皇元年)宜入此例書法以死下¶
　闕之字(史綱有/之字)遂謂與慷慨就義者異非是¶
又曰凡非正統而相攻先發者不曰冦陷後應者不曰¶
征討¶
　按漢唐正統也而隗囂下隴不書陷(光武建/武六年)吐畨陷¶
<pb:KR2b0020_WYG_000-18b>¶
　長安而書入(代宗廣/徳元年)宋魏非正統也而柔然侵魏書¶
　冦宋攻楊難當書討皆誤¶
罷免例曰凡謝病請老致仕宰相賢臣則書註云張良¶
王吉二疏韋賢之類¶
　許敬宗宋齊丘不可謂賢亦書致仕宦官楊復恭仇¶
　士良尤非敬宗齊丘比亦書致仕尤誤(按范延光亦/書致仕益見)¶
　(此條凡例/非定論)¶
誅殺例曰凡誅殺叛逆或大罪曰某官伏誅或曰誅某¶
<pb:KR2b0020_WYG_000-19a>¶
官某或曰討某官某誅之¶
　按誅殺例宜分三等罪大當誅者曰某伏誅(髙肇宜/入此例)¶
　(魏文帝太和二十一年穆/泰陸叡伏誅不書官得之)當誅而失刑者曰某死(劉/騰)¶
　(田承嗣宜/入此例)罪微而無可稱者曰某卒而已(胡廣崔光/等宜入此)¶
　(例/)討而誅者曰討某誅之(宇文䕶等/宜入此例)不討而誅者曰¶
　誅某綱目凡有罪者皆書官是用人者不能無過非¶
　所以治臣子也¶
人事例曰凡諸臣之卒惟宰相悉書¶
<pb:KR2b0020_WYG_000-19b>¶
　漢文帝十一年丞相周勃卒不書晉武帝太康五年¶
　杜預卒不書(凡例賢臣特/書依賢相例)¶
又曰賢者曰某官某爵姓名卒而註其諡¶
　宇文士及李勣等不當註諡而註諡魏徴李靖髙士¶
　廉宜註諡而不註皆非¶
又曰凡簒賊之臣書死註云如范增王舜揚雄之類¶
　按項梁非簒賊之臣而書死(以賊目梁是予秦也與/大書奪秦予漢之義矛)¶
　(盾/)賈充桓温輩與舜雄無異而書卒非是○愚謂簒¶
<pb:KR2b0020_WYG_000-20a>¶
　賊之君亦當書死綱目於吕(漢吕/后)武(唐武/后)曹(魏曹/丕)劉¶
　(宋劉/裕)書崩書卒何其嚴於臣而寛於君也¶
災祥例曰凡災異悉書¶
　漏者甚衆(如兩漢災異僅據本紀不攷天文五/行志無怪其漏全史具存不能悉著)¶
　　劉友益書法凡例¶
正統例曰凡天下混一為正統(以混一為正統金海/陵王之言非定論也)¶
　愚按混一止可謂大統不可謂正統正不在大如以¶
　大統為正則蜀漢偏安寧得為正統乎(如孔子賢於/堯舜豈以位)¶
<pb:KR2b0020_WYG_000-20b>¶
　(乎可以/類推)書法隨例附會不知辯正如此¶
皇后例曰西漢書立夫人或倢伃某氏為皇后東漢書¶
立貴人某氏為皇后止書立皇后某氏或書立某人女¶
為皇后者變例也¶
　按朱子凡例云立后曰立皇后某氏非正嫡曰立某¶
　氏為皇后則止書立皇后某氏者恒稱也書法與書¶
　立某人女並為變例非朱子本意¶
皇太子例曰漢以下書立子某為皇太子繼世書太子¶
<pb:KR2b0020_WYG_000-21a>¶
某即位其不書名者變例也惟唐世例書太子即位其¶
(舊本作/不誤)書名者變例也¶
　唐世亦當書太子某即位(綱目不書名據唐史耳唐/史皆稱皇太子即皇帝位)¶
　(不書/名)如髙祖初立建成為太子及即位乃世民非建¶
　成也不書世民安見其庶奪嫡哉况同一皇太子漢¶
　以名為例而唐以不名為例亦自矛盾¶
大臣例曰丞相三公拜免悉書之¶
　按朱子封拜例註云自永初元年以後三公因事乃¶
<pb:KR2b0020_WYG_000-21b>¶
　書故周章為司空不書書司空周章自殺所謂因事¶
　而見書法謂三公拜免悉書非也¶
又曰唐以來丞相罷為他官賢者則書罷為某官否則¶
書罷而已¶
　按牛僧孺不可謂賢亦書罷為某官非是¶
又曰兩漢卒具官爵書姓者為美辭不書姓者為恒辭¶
蜀漢至晉以後無不書姓者不書姓者變例也¶
　既以書姓為美辭則蜀漢至晉以後無不書姓者豈¶
<pb:KR2b0020_WYG_000-22a>¶
　皆美乎始以不姓為恒辭繼以不姓為變例姓之¶
　不書一也而有恒變之别何歟¶
又曰宋魏至陳無不具官者非賢不錄也¶
　按褚淵王儉沈約范雲之流綱目皆具官(或書/爵)録之¶
　果可為賢乎¶
又曰隋唐具官爵者皆美甚者書諡¶
　書諡自綱目之誤朱子凡例註已言之(崩𦵏例註云/諡非生者之)¶
　(稱今加于薨卒之/上亦非是今正之)書法猶謂甚者書諡何弗察也¶
<pb:KR2b0020_WYG_000-22b>¶
　　汪克寛考異凡例¶
即位例曰復號曰某國復稱王註曰如西秦之類今刋¶
本晉武帝太元十年書乞伏國仁稱單于註云是為西¶
秦十三年書西秦王乞伏國仁卒而不書西秦復稱王¶
疑脱簡也¶
　西秦稱王自乾歸始(乾歸國/仁弟)然晉史謂義熙(晉安帝/年號)¶
　三年僭稱秦王而綱目見於太元十九年分註又不¶
　特書至義熙五年始書西秦復稱王愚按始不書稱¶
<pb:KR2b0020_WYG_000-23a>¶
　王(今據分註補書/于太元十九年)而後書復稱既失縁起考異不詳¶
　其始尤以已書者為脱簡俱謬¶
簒賊例曰凡以毒弑者加進毒字而不地註曰霍顯又¶
加使醫字今刋本但書曰大將軍光妻顯弑皇后許氏¶
而不書使醫進毒恐漏¶
　使醫進毒例不必從駁見朱子凡例考異以為漏非¶
　也¶
封拜例曰凡殊禮皆書註曰王莽加號九錫之屬王莽¶
<pb:KR2b0020_WYG_000-23b>¶
是自為之以自為書今刋本加安漢公莽號宰衡升宰¶
衡諸侯王上加安漢公莽九錫並不書自愚按簒賊例¶
註曰王莽董卓曹操等自其得政遷官建國皆依范史¶
直以自為自立書之今董卓曹操司馬昭等遷官殊禮¶
皆稱自惟王莽不書自葢誤漏耳¶
　按范史無王莽未嘗書自為(范史始光武/不錄莽事)凡例但以¶
　莽簒與操昭等故一施之(唐太宗殺建成而代其位/視操昭一間耳綱目見不)¶
　(逮此/何歟)然王莽不書自罪太后也不得以曹董比曹董¶
<pb:KR2b0020_WYG_000-24a>¶
　乃真自為者莽非太后何自而進故封為新都侯曰¶
　太后弟子為大司馬曰太皇太后以皆罪始之者也¶
　自莽弑帝以後(元始/五年)歸獄於莽雖不書自為亦不可¶
　掩矣此條凡例不必從¶
征伐例曰僭名號曰稱註曰周列國稱王今刋本周顯¶
王三十五年書齊魏稱王四十四年書秦初稱王四十¶
六年書韓燕稱王註曰時諸侯皆稱王趙武靈王獨不¶
肯令國人謂已曰君而赧王十七年下註趙惠文王元¶
<pb:KR2b0020_WYG_000-24b>¶
年則趙已稱王矣然不書趙稱王疑漏也¶
　趙稱王乃臣子之辭不當以惠文為證(趙世家但云/立子何為王)¶
　(是為惠文王亦/不言惠文稱王)如考異所云則五國相王在武靈王¶
　八年而世家於肅侯之卒即稱子武靈王立(史記六/國表亦)¶
　(於顯王四十四年/書趙武靈王元年)亦將謂武靈已稱王乎况分註言¶
　不肯亦曰武靈王是知稱王者臣子尊上之辭非當¶
　時已稱王而綱目脱漏也(觀赧王九年趙畧中山綱/目仍書趙君不書王益見)¶
　(考異/之誤)¶
<pb:KR2b0020_WYG_000-25a>¶
克寛按書肆所刋綱目如英布誤作黥布狄道誤作秋¶
道劉裕至彭城戒嚴誤作解嚴之類未可悉舉今取其¶
關於義例之切要者附攷凡例之後庶初學受讀者可¶
以無惑云¶
　按英布史記亦作黥布云姓英氏惟前漢書目錄作¶
　英布而本傳仍從史記作黥布或曰布少時有人相¶
　云當刑而王故布改姓黥以厭之(春秋時有英蓼臯/陶之後後魏髙允)¶
　(謂布刑而王乃臯陶用刑之餘釁姑/借以警人主慎刑之意不可為定論)此綱目失於更¶
<pb:KR2b0020_WYG_000-25b>¶
　定非刋本誤也(黥布之誤僅見漢四年立布為淮南/王前此吕臣得布軍項籍立布為九)¶
　(江王皆作英汪氏/概指為誤非也)乃若劉裕至彭城本屬解嚴(詳義/熙十)¶
　(四/年)考異以為誤何以解學者之惑耶(如唐中宗景龍/元年太子重俊)¶
　(起兵誅武三思武崇訓分註明言殺三思崇/訓于其第本當作誅考異亦以為誤非是)他如嫪¶
　毐作嫪毒(毐依海切/毒音讀)擊擄作擄擊(訂補仍作/擄擊非是)遣樊噲¶
　作遺樊噲吕氏五年作三年戊午作庚午田戎作田¶
　茂西城作西域西夷作兩夷梁州作涼州左遷作差¶
　遷乃書肆刋誤耳(孝哀皇后就國自殺/國訛作園並當改正)¶
<pb:KR2b0020_WYG_000-26a>¶
　　甚矣立言之難也書法考異豈樂以瑕疵示人哉¶
　　無亦寖淫而不自知耳予雖訂綱目心未嘗不凜¶
　　凜焉後有識者恕其僭而是正之予不勝幸若曰¶
　　大儒成書一字不可易則非予所敢知也卓菴氏¶
　　又書¶
　¶
　¶
　¶
<pb:KR2b0020_WYG_000-26b>¶
　¶
　¶
　¶
　¶
　¶
　¶
　¶
　綱目續麟凡例¶
#+PROPERTY: JUAN 附録
<pb:KR2b0020_WYG_000-27a>¶
欽定四庫全書¶
　綱目續麟附録¶
　　　　　　　　　　　　　宜春張自勲撰¶
　朱子論綱目手書¶
　　答吕伯恭¶
綱目此中正自難得人寫亦苦無専一子細工夫所修¶
未必是當請更須後也¶
　工夫不専一子細如何能編綱目朱子自知未必是¶
<pb:KR2b0020_WYG_000-27b>¶
　當後人必謂一字不可易非也¶
　　答蔡季通¶
綱目數日曾看得否髙紀中數語極佳如立口賦法及¶
求賢詔皆合入更煩推此類添入有看了冊子旋付此¶
童來幸甚¶
　推類添入屬之季通可見綱目非出一手劉氏定為¶
　朱子自作非是¶
　　又¶
<pb:KR2b0020_WYG_000-28a>¶
視至通鑑本末並註綱目提要第九第十冊以是未定¶
未曾寫此物甚難作書法固不可不本春秋然又全用¶
春秋不得舊有例一册不知曾并送去否¶
　綱目固不可與春秋同日語然用其意以成書未為不¶
　可朱子謂全用不得特未悉春秋之意耳¶
　　答李濱老¶
通鑑之書頃嘗觀攷病其於正閏之際名分之實有未¶
安者因嘗竊取春秋條例稍加櫽括别為一書而未及¶
<pb:KR2b0020_WYG_000-28b>¶
就衰眊浸劇草藁如山大懼不能卒業以為終身之恨¶
今聞足下亦嘗有所論著又恨其未得就正以資博約¶
之誨也¶
　觀衰眊浸劇大懼不卒之語益信劉氏謂强仕成書¶
　非晩年絶筆之謬¶
　　答潘恭叔¶
綱目亦苦無心力了得葢心目俱昏不耐勞苦且更看¶
幾時如何如可勉强或當以漸成之耳¶
<pb:KR2b0020_WYG_000-29a>¶
　　又¶
通鑑舉要詳不能備首尾畧不可供檢閱此綱目之書¶
所為作也但精力早衰不能卒業終為千古之恨耳¶
　據此二書知朱子始欲自為獨心昏力衰不能卒業¶
　故以付訥齋耳合與訥齋諸書觀之自見¶
　　與趙訥齋一¶
綱目看得如何得為整頓續成一書亦佳事也¶
　謂之續成則前此猶未成也可見謂綱目為朱子全¶
<pb:KR2b0020_WYG_000-29b>¶
　書者非是¶
　　二¶
通鑑綱目以眼疾不能細看但觀數處已頗詳盡東平¶
王蒼罷歸藩連下文幸鄴事原本漏已依所示者補之¶
矣此書無他法但其綱欲謹嚴而無脱落目欲詳備而¶
不煩冗耳¶
　謹嚴詳備無脱落煩冗盡綱目之法惜書不副言耳¶
　後世作史者不可不知此義¶
<pb:KR2b0020_WYG_000-30a>¶
　　三¶
綱目想閒中整頓得儘可觀恨相去逺不得相聚討論¶
也¶
　此書病弊在此訥齋雖賢未必可任綱目之責而朱¶
　子専以整頓屬之訥齋又不獲相聚討論無怪其誤¶
　也¶
　　四¶
所補綱目幸早見示及他巻不知提要曾為一一看過¶
<pb:KR2b0020_WYG_000-30b>¶
否若閒中能為整頓得一畨亦幸事也巡幸還宫當如¶
所諭但其間有事者自當隨事筆削不可拘一例耳後¶
漢單于繼立不書本以匈奴已衰不足詳載如封王侯¶
拜三公行赦宥之類耳更告詳之却於例中畧見其意¶
(不見凡/例疑漏)¶
　隨事筆削不拘一例深得春秋書法之旨益信例不¶
　可執朱子已自言之惜諸家弗察耳至匈奴以盛衰¶
　為詳畧亦當但例中止云蠻地君長曰死無不詳繼¶
<pb:KR2b0020_WYG_000-31a>¶
　立之意何也¶
　　五¶
閒中整頓綱目亦是一事不知已至恁處自古治日少亂¶
日多史書不好看損人神氣但又要知不奈何耳(古人/著書)¶
(皆不得已而後言如朱/子此等語殊覺牽强)某今此大病幾死幸而復蘇未¶
病時補得稽古録三四卷今亦未敢接續整理復欲續¶
大事記熙寜以後亦覺難措手也此恐他日并累賢者¶
用功亦不多也¶
<pb:KR2b0020_WYG_000-31b>¶
　史書非獨損神氣正恐放心耳明道每謂玩物喪志¶
　良是但論世尚友舍史書便無依據大抵經以正心¶
　史以考行凡心有不可過當處取古人事質之善者¶
　從而不善者改庶無喪志之病而有長善之益此讀¶
　史之法也茍不以已為主専欲成書以示後人如朱¶
　子所云未病時補得稽古録又欲續大事記此正所¶
　謂全體奔在冊子上更不知有已(見朱子與/吕子約書)非善著¶
　述者也¶
<pb:KR2b0020_WYG_000-32a>¶
　　六¶
所補綱目今附還亦竟未及細看不知此書更合如何¶
整頓恐須更以本書目錄及稽古錄皇極經世編年通¶
載等參定其綱先令大事都無遺漏然後逐事考究首¶
尾以修其目(筆削之法莫善於此使予得參定諸書當/更有可増損處惜僅據廿一史稍識緣訖)¶
(耳可/歎)其有一時講論治道之言無綱可附者惟唐太宗¶
紀中最多雖以事類强而附之然終未安不知亦可去¶
其太甚否而於崩𦵏處作一總叙畧依次序該載何如¶
<pb:KR2b0020_WYG_000-32b>¶
(新唐書概削太/宗言論非是)某衰朽殊甚次第只了得禮書已無餘¶
力此事全賴幾道為結裹了却亦是一事也又如稽古¶
錄中書亂亡事時或不著其用事人姓名無以示懲而¶
作戒此亦一大眼目不可不明著其人與其交黨之尤¶
用力者使其遺臭無窮為萬世之明鑒也¶
　詳按諸書朱子之意非不善如云參定其綱先令大¶
　事無遺然後考究首尾以修其目便是謹嚴不漏詳¶
　備不冗之本加以隨事筆削不拘一例豈復有遺議¶
<pb:KR2b0020_WYG_000-33a>¶
　哉大抵此書多出訥齋手筆未能盡如朱子之意如¶
　云相去逺不得相聚討論故雖誥誡諄復卒不免誤¶
　惜哉¶
　　李方子書綱目後序¶
自有史冊而有春秋有春秋而有通鑑有通鑑而有綱¶
目(通鑑綱目終不可/與春秋同日語)其間葢欲晚歳稍加更定以趨詳¶
宻而力有未暇焉者然其大經大法之所存是豈秦漢¶
以後操觚執簡之士所能歴其庭而陟其級哉歳在庚¶
<pb:KR2b0020_WYG_000-33b>¶
午方子始得傳此於嗣子寺正君而服膺焉¶
　綱目宜更定者甚衆非僅一二巳也朱子既知亦是¶
　一事(見前/書)復舍綱目而補稽古續大事徒以未詳未¶
　宻之書貽後人瑕疵何哉¶
　　王柏書綱目大全後語(畧/)¶
一日觀訥齋趙公文集間有考亭往來書問乃知綱下¶
之目葢屬筆於訥齋而昔未之聞訥齋云凡例一冊已¶
抄在此信乎果有是書也昔夫子之作春秋因魯史之¶
<pb:KR2b0020_WYG_000-34a>¶
舊文不見其筆削之迹(無迹可尋方是春秋若復立例/則舉一廢百矣綱目所以不逮)¶
(春秋者/此也)正以無凡例之可證今綱目之凡例乃朱子所¶
自定其大義之炳如者固一本於夫子朱子亦謂綱目¶
義例益精宻亂臣賊子真無所匿其形矣¶
　詳玩考亭書問非獨綱下之目屬筆訥齋即正綱亦¶
　有訥齋屬筆者觀正綱與提要矛盾可見據前書多¶
　商確整頓之語而果齋(方子/號)亦謂欲加更定而力未¶
　暇則義例精宻之説未必朱子之言也使果出朱子¶
<pb:KR2b0020_WYG_000-34b>¶
　之言則綱目宜精且宻何以疎漏若此耶所謂褒稱¶
　失實者此類是也¶
　　徐昭文綱目考證序(畧/)¶
初朱子之修是書也凡例既定晚年付門人訥齋趙氏¶
接續成之今所存語錄多面命之辭手書告戒至甚諄¶
切其曰綱欲謹嚴而無脱落目欲詳備而不煩冗豈訥¶
齋屬筆之際尚欠詳謹故有脱誤失朱子之本意初學¶
受讀者不能無疑也果齋李氏曰朱子葢欲稍加更定¶
<pb:KR2b0020_WYG_000-35a>¶
而未暇焉勉齋黄氏亦曰綱目僅能成編每以未及修¶
補為恨¶
　稱綱目者數十家有美無刺至徐氏始疑其脱誤葢¶
　義理以漸而明有非衆譽所能掩者益信予説非誣¶
　而綱目誠未盡善顧可舍已而徇人違義以就例哉¶
　　或問賀善嘗請於其師劉友益曰或者以是書為¶
　　門人作又或以為未脱稿之書劉氏力辯其誤(劉/氏)¶
　　(曰胡不觀篇端之自叙乎朱子固曰輒與同志取/兩公四書别為義例増損櫽括矣且如尚書集傳)¶
<pb:KR2b0020_WYG_000-35b>¶
　　(止曰訂定豈肯奪門人之名以為已作哉若以為/未脱稿者則又不然朱子之修綱目也書成之嵗)¶
　　(僅踰强仕非晚年之絶筆也是後二十八年修書/者復九如詩傳易唘䝉通書解諸書皆在綱目已)¶
　　(後成安有書未脱稿而遽及他書耶書未脱稿而/可謂之通貫曉析如指諸掌耶即此二説可以渙)¶
　　(然冰/釋矣)今録王李諸序語豈劉氏之説非歟愚按劉¶
　　氏所據者篇端自叙耳自叙固云輒與同志以就¶
　　此編未嘗謂已一人獨作也觀其與訥齋書曰續¶
　　成一書已頗詳盡曰所補綱目幸早見示又曰了¶
　　得綱目亦是一事不知已至恁處又曰此事全賴¶
<pb:KR2b0020_WYG_000-36a>¶
　　幾道為結裹了是知義例雖出朱子而接續成書¶
　　則訥齋也(朱子嘗自言綱目成書不下通鑑許多/文字但恐精力有限未必能成耳若度)¶
　　(不能成則須焚之恐是/未焚之書非已定也)若以書傳為證則温公修¶
　　通鑑史事紛錯者皆劉道原(名/恕)任之至今稱通鑑¶
　　者必曰司馬光又何疑於奪門人之名邪(如晉書/本房喬)¶
　　(等作總題唐太/宗御撰亦此類)且古有假其名以傳書者雖非所¶
　　作猶將稱之况綱目始于朱而成於趙又安得奪¶
　　首事者之名而與其徒哉至謂書未脱稿不應遽¶
<pb:KR2b0020_WYG_000-36b>¶
　　及他書尤非所以測朱子者(南齊崔慰祖著海岱/志未悉又著遷國二)¶
　　(史今世如此者甚衆/不獨朱子為然也)他不具論即與訥齋書方言¶
　　未病時補得稽古録三四巻尚未接續整理又欲¶
　　續大事記安在必脫稿而後及他書邪劉氏徒以¶
　　綱目之後修書凡九證其為朱子已定之書予正¶
　　為修書之多而知綱目誠欲更定修補而未暇也¶
　　勉齋親受業於朱門宜得其實劉氏所云特懸揣¶
　　傅會耳豈定論哉¶
<pb:KR2b0020_WYG_000-37a>¶
　¶
　¶
　¶
　¶
　¶
　¶
　¶
　¶
<pb:KR2b0020_WYG_000-37b>¶
　¶
　¶
　¶
　¶
　¶
　¶
　¶
　綱目續麟附錄¶
